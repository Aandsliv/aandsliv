---
author: Simon Lehm Frandsen
abstract: 5/10 – “Werther” i Den Jyske Opera er med et yderst velspillende Aarhus Symfoniorkester og et lille men kompetent cast af fire sangere, en fryd for denne anmelders utrænede operaøre i udgaven fra Aarhus Musikhus fredag d. 2. februar 2024. Forestillingens historie mangler dog den glød der gør Goethes oprindelige værk til tidløst, og har ej den nødvendige ammunition til at skyde tilhøreren mærkbart i følelsesregistret.
subsection: kultur
---

# 5/10 – “Werther” er en fryd for øret, men mangler psykologisk dybde




Når man som denne anmelder ikke er trænet i opera, kunne lejligheden til at komme i gang næsten ikke falde mere belejligt end med “Werther” i Den Jyske Opera. Det indtryk får man i al fald når man læser instruktør Philipp Kochheims programnoter: “Kærlighed, had, jalousi, desperation og håb – alt sammen så rent og fokuseret som ingen anden opera i historien… Werther er ikke bare endnu en opera, den er essensen af alle operaer!” Det er store ord, men når forestillingen er baseret på Goethes legendariske “Den unge Werthers lidelser” er det svært ikke at blive spændt på den historiefortælling, der nu skal foregå. 

Goethes værk fra 1774 er så stærkt et billede af håbløs kærlighed, med en ung Werther der higer efter den smukke Charlotte, velvidende at hun er trolovet til Albert. I Goethes udgave mærker vi Werthers lidelser helt ind i marven, en kærlighed der ikke kan blive, til trods for deres nære relation og dybe samtaler. Vigtigst af alt forstærkes sorgen af den ubarmhjertige sandhed som selv Werther må sande, Albert er en mand man kun kan have hengivenhed til overs for. 

En traditionel historie kræver modgang for at vi for alvor lever os ind i den, og den modstand vil typisk være en fjende eller opgave der skal besejres (Edmunds, 2022). Det føles derfor ekstra hjerteskærende når vi ser Werther være fortabt til et punkt hvor han end ikke kan ønske at overvinde Albert, da han intet ondt kan sige eller føle i hans retning. Det er her Den unge Werthers lidelser for alvor trækker i tårekanalerne og bringer læseren ud af fatning over livets og kærlighedens uretfærdigheder. Dette element er dog komplet fjernet fra “Werther” i Den Jyske Opera.

Vi møder her i stedet en simpel historie om den unge Charlotte, der har en kærlighed til den utæmmede og kunstneriske Werther, men føler sig forpligtet til at vælge sin småborgerlige og sikre trolovede Albert. Her minder fortællingen mere om “The Notebook” end historien om Werther, og især med en moderne scenografi med både fjernsyn og mobiltelefoner, får en til at sætte spørgsmålstegn ved, hvor bundet Charlotte reelt er af sine forpligtelser i en moderne samtid. Werther fremstår samtidig voldelig og aggressiv, og det er svært som tilhører for alvor at sympatisere med hans sag, da han ikke virker retfærdiggjort i sine voldelige handlinger.

Selv de mest engagerede operagængere foretrækker en opera med en dybfølt og emotionel historie, hvor musikkens rolle er at fortælle denne emotionelle historie med de recitative dele, og derefter forstærke disse emotioner gennem de følelsesladede arier (O’neill, Edelmann & Sloboda, 2016). I “Werther” lyder dette smukt, men ræsonnerer ikke med synderlig emotionel bundklang. For denne anmelder er dette et tegn på at det ikke er mangel på operatisk forståelse, men snarere manglende fokus på historiefortælling der efterlader en lidt flad fornemmelse, bedst opsummeret af den langt fra fyldte Store Sal i Aarhus Musikhus, hvor udsynet blev bedre til anden halvdel, da flere valgte at gå i pausen.

Opera bør ikke være et enten/eller-valg og faktisk bør det gode liv leves i balancegangen mellem afhængighed og afholdenhed for at nydes til fulde (Savater, 1994). Alle kulturtilbud bør derfor være tilgængelige for masserne i et vist omfang, uden at det kræver indgående kendskab til genren, men samtidig bør noget nyt også afprøves mere end én gang før det kan afskrives. Derfor vil denne anmelder så absolut forsøge sig med et nyt operaeventyr en anden gang, da “Werther” også bød på flere gode oplevelser. I Særdeleshed imponerede Eva Zalenga som Sophie og Angelos Samartzis som Werther, mens Aarhus Symfoniorkester under ledelse af Christopher Lichtenstein spillede øregangene fulde af nydelse, i tilpas grad til at man forlader salen med mod på en omgang mere. Men for de der elsker gode historier om menneskets væren i verden, om de store emotioner og som vil føle sig revet rundt af håbløshedens og uretfærdigheden hjerteskærende realitet, vil en læsning af Goethes original med garanti i højere grad opnå dette.

### 5/10




## Litteraturliste:

Edmunds, S. (2022, March 20). The Adversity Cycle: The Origins of Story. Https://Annerallen.com. Retrieved February 3, 2024, from https://annerallen.com/2022/03/adversity-cycle/

Goethe, Johann Wolfgang (1774) Den unge Werthers lidelser (Jæger, F. oversætter, 1972). Dansklærerforeningen

O’neill, S. & Edelman, J. & Sloboda, J. (2016). Opera and emotion: The cultural value of attendance for the highly engaged. Participations: International Journal of Energy Research. Vol 13. pp 24-50. 

Savater, F. (1994). Amador: in which a father addresses his son on questions of ethics... New York: H. Holt.
